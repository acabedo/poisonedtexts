Il Tyrannosaurus rex (il cui nome significa letteralmente "re lucertola tiranna"), spesso abbreviato in T. rex (diminutivo scientifico) o colloquialmente T-Rex, è una specie di dinosauro teropode vissuto nel Cretaceo superiore, circa 67-65 milioni di anni fa (Maastrichtiano), appartenente alla famiglia dei tirannosauridi. Il nome comune italiano di questo genere di dinosauri è "tirannosauro". Visse nel Nordamerica, che a quell'epoca era un continente isolato nominato Laramidia. Tyrannosaurus era molto più diffuso geograficamente degli altri tirannosauridi. I suoi fossili si trovano in una varietà di formazioni risalenti al piano Maastrichtiano del Cretaceo superiore, circa 70-65 milioni di anni fa.[1] Fu una delle specie degli ultimi dinosauri propriamente detti quando si ebbe l'estinzione di massa del Cretaceo-Paleocene, che ne determinò la scomparsa.

Come gli altri tirannosauridi, Tyrannosaurus era un carnivoro bipede con un cranio largo e massiccio, bilanciato da una coda lunga e pesante. In confronto alle sue gambe robuste, gli arti anteriori di Tyrannosaurus erano corti, ma relativamente possenti e forniti di due dita artigliate. Benché sia stato superato in dimensioni dallo Spinosaurus, il Tyrannosaurus fu il più grande dei tirannosauridi e uno dei predatori terrestri più grandi e forti conosciuti.

L'esemplare fossile più completo (scoperto nel 1992 e denominato "Sue") misura circa 12,3 metri di lunghezza,[2] 4,5 metri di altezza,[3] e si stima fino a 8,4 tonnellate di peso[4]; tuttavia, secondo recentissimi studi, il reperto denominato "Scotty" (scoperto nel 1991, ma completamente recuperato solo da pochi anni a causa di particolari difficoltà nello scavo) risulterebbe essere il Tirannosauro più grande, massiccio ed anziano mai rinvenuto.[5][6] Accurate stime, ricavate da uno scheletro quasi completo, riportano che l'esemplare misurerebbe più di 13 metri di lunghezza e peserebbe circa 8,7 tonnellate, superando così il precedente record stabilito da "Sue".[5][7]. Anche altri esemplari più incompleti, sono stati stimati: il "C. Rex ", scoperto da Jack Horner nel 2000, risulterebbe anch'esso essere più lungo e robusto di "Sue", facendo raggiungere alla specie i 14 metri di lunghezza[8] e portando nuovamente l'animale a concorrere per il titolo di più grande dinosauro carnivoro di tutti i tempi.