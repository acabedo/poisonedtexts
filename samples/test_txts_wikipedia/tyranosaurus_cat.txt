Els tiranosaures (Tyrannosaurus) són un gènere extint de grans dinosaures teròpodes que visqueren en allò que avui en dia és l'oest de Nord-amèrica, que aleshores formava part del continent insular de Laramídia, durant el Maastrichtià (Cretaci superior), fa entre 66 i 68 milions d'anys. Tenien una distribució molt extensa en comparació amb la dels altres tiranosàurids. Foren els darrers tiranosàurids a aparèixer i uns dels últims dinosaures no aviaris que caminaren sobre la Terra abans de l'extinció del Cretaci-Paleogen. L'espècie T. rex és un dels teròpodes més coneguts.

Com els altres tiranosàurids, el tiranosaure era un carnívor bípede amb un crani massiu, equilibrat per una llarga cua pesant. En comparació amb les grans i potents potes posteriors, les potes anteriors del tiranosaure eren petites, però particularment potents per la seva mida, i presentaven dos dits amb urpes. Tot i que altres teròpodes igualaven o superaven el tiranosaure en mida, fou el tiranosàurid més gran conegut i un dels predadors terrestres més grossos, fent fins a 13 metres de llarg,[2] fins a 4 metres d'alt al maluc,[3] i fins a 6-8 tones de pes.[4] Sent de llarg el carnívor més gran del seu medi, el tiranosaure podria haver estat un depredador alfa, caçant hadrosaures i ceratops, tot i que alguns experts pensen que podria haver estat principalment un carronyaire.

S'han identificat més de 30 exemplars de tiranosaure, alguns dels quals són esquelets gairebé complets. S'han trobat teixits tous i proteïnes en almenys un d'aquests exemplars. L'abundància de material fòssil ha permès una recerca significativa de molts aspectes de la seva biologia, incloent-hi el cicle vital i la biomecànica. Els costums alimentaris, la fisiologia i la velocitat potencial del tiranosaure són alguns temes de debat. La seva taxonomia també és controvertida; alguns científics creuen que Tarbosaurus bataar, d'Àsia, és una segona espècie de tiranosaure, mentre que d'altres mantenen el tarbosaure com un gènere separat. Diversos altres gèneres de tiranosàurids nord-americans també han estat sinonimitzats amb Tyrannosaurus.