Espinosaure (Spinosaurus) és un gènere de dinosaure teròpode megalosauroïdeu que visqué al nord Àfrica a mitjans del Cretaci (en l'època Cenomaniana, fa entre 95 i 93 milions d'anys). Fou descobert per primera vegada l'any 1912 a Egipte pel paleontòleg alemany Ernst Stromer. També se n'han trobat restes al Níger.

L'espinosaure podia arribar a mesurar 17 m de llargària i 5 m d'alçada, el que el fa ser el teròpode més llarg conegut (fins i tot més llarg que el Tyrannosaurus, Giganotosaurus i Carcharodontosaurus).